---
title: articles/art_vocative.md 
lang: be
large_header: false
---


<table>
<tbody>
<tr class="odd">
<td>
</td>
<td>
<h1 id="клічны-склон-у-беларускай-мове">Клічны склон у беларускай мове</h1>
<p>паводле А.І.Наркевіча</p>
<em></em>
<p>Вашай увазе прапануюцца вытрымкі з артыкула Аркадзя Наркевіча, які быў надрукаваны ў энцыкляпэдыі "Беларуская Мова" (Менск:1994). Гэтая он-ляйн вэрсія трохі скарочаная. Адзіная істотная розьніца палягае ў тым, што паводле клясычнай традыцыі мы разглядаем клічную форму як поўнавартасны склон, а не нейкую асаблівую форму дзеяслову ў "клічнай форме", як гэта падаецца ў наркамаўскіх падручніках ды энцыкляпэдыях. Таксама выкасаваны сказ, дзе Наркевіч разважае пра неіснуючы "агульнарускі пэрыяд усходнеславянскіх моваў".</p>
<p>Уладзімер Каткоўскі</p>
<p>Клічная форма — гэта асобная склонавая форма назоўніка, якая захавалася ў сучаснай беларускай мове і ўжываецца для выражэньня асобы пры звароце. Ва ўсходнеславянскіх мовах яна чатскова выцясьнялася назоўным склонам. У расейскай літаратурнай мове клічная форма амаль не захавалася, і толькі ў паасобных гаворках сустракаюцца формы кшталту <em>Ванько, папо, старче</em> альбо адпаведныя энклітычныя ўтварэньні кшталту <em>мам, Мань, пап</em>. Што датычна беларускай ды ўкраінскай моваў, то гэтая форма сустракаецца ня толькі ў дыялектах, але і ў літаратурных творах. Напрыклад: <em>"Гэй, гэй, <strong>хлебаробе</strong> мазольны, пан сошкі, і коскі, і поля!"</em> (Янка Купала); <em>"Лепш змагацца вольным, <strong>браце</strong>, чым цярпець і гнуцца"</em> (Якуб Колас). Параўнайце аналягічныя прыклады з украінскай мовы: <em>"Яка ж ти красна, яка велична, <strong>земле</strong> моя!"</em> (А. Даўжэнка); <em>"<strong>Учителю</strong>, стою перед тобою малий, вчарований до німоти"</em> (Дз. Паўлычка).</p>
<p>Зь іншых славянскіх моваў клічная форма захавалася ў польскай (panie, boz*e, chlopcze, czlowiecze, sasiedzie, gosciu, matko, glowo, ziemio), чэскай (pane, kluku, hrade, kvitku, muz^i, chlapc^e, z^eno), сэрба-лужыцкай (knjez*e, holc^e, dubo, kluc^o), баўгарскай (докторе, професоре, сестрице, гражданино, Иване, соколе, брате, народе, вълко, бабо, мамо, приятелю, коню), сэрбахарвацкай (народе, жено, судиоэ) ды іншых мовах. <img src="fingers.jpg" width="171" height="256" alt="pravapis.org - Vocative case in Belarusian language" /></p>
<p>У сучаснай беларускай мове ў клічнай форме пераважна выступаюць уласныя й агульныя асабовыя назоўнікі мужчынскага роду, радзей назоўнікі, якія абазначаюць іншых істотаў - жывёлаў, птушак, насякомых, паўзуноў (часьцяком у фігуратыўным сэнсе), а таксама неадушаўлёныя назоўнікі ў сваім непасрэдным значэньні альбо калі яны ўжытыя ў значэньні адушаўлёных. Напрыклад: <em>"Мой <strong>дружа, Чэсю,</strong> верны дружа мой"</em> (А.Зарыцкі); <em>"А скажы мне, <strong>дзеду</strong> любы, чаму так на сьвеце стала, што адным даецца мала, а другому — аж да губы?"</em> (Якуб Колас); <em>"Сьмялей, <strong>беларусе</strong>-араты! Сьмялей уздымай к сонцу вочы"</em> (Янка Купала); <em>"Папаўся, <strong>жучку</strong>, у панскую ручку"</em> (Кандрат Крапіва); <em>"<strong>Гаю</strong>, мой, <strong>гаю, гаю</strong> зялёны, што ж ты ня йграеш?"</em> (К.Буйло).</p>
<p>У залежнасьці ад характару асновы назоўнікаў клічная форма можа сканчвацца на розныя галосныя. Так, пры аснове на цьвёрдыя зычныя альбо на ў нескладовае клічная форма скончваецца звычайна на <strong>-у (-ю)</strong> альбо <strong>-е</strong> з чаргаваньнем адпаведных цьвёрдых і мяккіх канцавых зычных асновы (<em>дзеду, саколю ці саколе, Іване, Ігнаце, Вацлаве, сыне, браце, пане, голубе, громе, лесе</em>), пры асновах на зацьвярдзелыя ды заднеязычныя — галоснымі <strong>-у, -а</strong>, альбо <strong>-о</strong>, нярэдка з чаргаваньнем зычных у аснове (<em>гаспадару, званару, грабару, ветру, вужу, чытальніку, сынку, каханку, дударыку, жучку, хлопчыку, нябожа, чалавеча, бядача, казача, малойча, украінча, хлопча ці хлапчо, Пятро</em>), пры аснове на мяккія зычныя і j [й] кароткае — галоснымі <strong>-ю, -е</strong> (<em>Чэсю, Ясю, Мікалаю і Мікалае, дабрадзею, коню, гаю, краю, вынятак князь — княжа</em>). Напрыклад: <em>"Узьнімайся, <strong>народзе</strong> мой, на вялікую расплату!"</em> (Янка Купала); <em>"Эх, лес цёмнакудры, мілы мой <strong>лесе</strong>, удумныя дрэвы, зялёныя шаты, мой брат ты!"</em> (Якуб Колас); <em>"На твой зоў магутны цеснай грамадою хутка ўсе зьбяруцца... Не прасьпі, <strong>званару</strong>!"</em> (Цішка Гартны); <em>"Зайграй, зайграй, <strong>хлопча</strong> малы, і ў скрыпачкі, і ў цымбалі"</em> (Паўлюк Багрым); <em>"Ты ляці, ляці, <strong>саколе</strong>, здабываць радзіме волю, у бой ляці, казача"</em> (К. Буйло); <em>"<strong>Ясю</strong> мой, з вайны вяртацца час"</em> (А. Зарыцкі);</p>
<p>У пэўных беларускіх гаворках, пераважна паўднёва-заходняга моўнага арэалу, адзначаюцца выпадкі ўжываньня клічнай формы пры выражэньні звароту ў назоўніках жаночага роду і агульнага роду на -а, -я. Напрыклад: мамо, Сашо, Марыно, Манё (ва ўсіх пералічаных выпадках з націскам на першы склад).</p>
<p>У мове твораў мастацкай літаратуры клічная форма выкарыстоўваецца звычайна з мэтай стылізацыі ды адыгрывае моўна-выяўленчую ролю.</p>
<p>Літаратура:</p>
<ul>
<li>Граматыка беларускай мовы. Т.1. Марфалёгія. Мн., 1962;</li>
<li>Жыдовіч М.А. Назоўнік у беларускай мове. Ч.1. Адзіночны лік. Мн., 1969;</li>
<li>Наркевіч А.І. Назоўнік: Граматычныя катэгорыі і формы. Мн., 1976</li>
<li>Граматыка беларускай мовы. Т.1. Марфалёгія. Мн., 1985;</li>
</ul>
<hr />
<p>Калі вы ўбачылі памылку альбо маеце нейкую параду, калі ласка, <a href="mailto:uladzik@pravapis.org?Subject=genitive">дасылайце</a> свае камэнтары й заўвагі</p>
<p><span class="small"><a href="gb_add.html?ref=http%3A%2F%2Fwww%2Epravapis%2Eorg%2Fart%5Fvocative%2Easp">Напішыце водгук // Write your comment</a></span></p></td>
</tr>
</tbody>
</table>
