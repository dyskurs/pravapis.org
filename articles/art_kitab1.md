---
title: articles/art_kitab1.md 
lang: be
large_header: false
---






<h1 id="кітабы-унікальная-зьява-ў-беларускай-мове">Кітабы — унікальная зьява ў беларускай мове</h1>

паводле В. І. Несьцяровіча

 ** 

Вашай увазе прапануюцца вытрымкі з артыкула Несьцяровіча, які быў надрукаваны ў энцыкляпэдыі "Беларуская Мова" (Менск:1994). Мушу адзначыць, што ў сваім артыкуле сярод дасьледнікаў Несьцяровіч абыходзіць увагай доктара Янку Станкевіча. Ягонае імя ў артыкуле наагул не згадваецца, хаця менавіта Янка Станкевіч у 50-х гадох мінулага стагодзьдзя актыўна дасьледваў мову рукапісу Аль Кітабаў. (Ніжэй гл. адсканаваную вокладку ягонай працы MOVA RUKAPISU AL KITAB, якая дарэчы была цалкам напісаная лацінкай).


Уладзімер Каткоўскі


<img src="kitab1.jpg" class="zv" width="270" height="417" alt="pravapis.org - Al Kitab manuscript - sacred Tatar books in Belarusian language and Arabic writing" /> Кітабы — кнігі, напісаныя на беларускай мове ў арабскай абэцэдзе. Ствараліся кітабы з 16-га стагодзьдзя татарамі, што жылі ў Беларусі, у Вялікім Княстве Літоўскім ў 14-15 стагодзьдзях і паступова забыліся на сваю родную мову. Дзеля захаваньня рэлігіі яны вымушаны былі перакласьці Каран ды іншыя ісьлямскія кнігі на беларускую мову, захаваўшы пры гэтым арабскую абэцэду.


Зьмест кітабаў — усходнія легенды, казкі, прыгодніцкія аповеды, апісаньні мусульманскіх рытуалаў, гэтак званы Мэрадж (паэма пра ўзьнясеньне Магамэта ў нябёсы), маральна-этычныя павучаньні для моладзі (пра шанаваньне бацькоў, гасьцей, жабракоў, сіротаў, суседзяў ды інш.), варажба па літарах Карана, разгадка сноў. Апрача кітабаў таксама існуюць тэфсіры (Каран з падрадковы камэнтаром па-беларуску ці па-польску), тэджвіджы (правілы чытаньня Карана), хамаілы (адмысловыя малітоўнікі).


Пачынаючы з 14 стагодзьдзя ў Беларусі пачалі сяліцца татары, адныя як ваеннапалонныя, другія — добраахвотна, у пошуках лепшага жыцьця. Пэўны час яны захоўвалі свае традыцыі, культуры ды мову, але пакрысе далучаліся да беларускага культурнага кантэксту, забыліся на татарскую мову і перанялі беларускую. У 16-17 стагодзьдзях пераважная большасьць вялікалітоўскіх татараў ня ведала сваёй мовы. Як сьведчыць Рысале-і-татар-і лех (гэта цыдулка-справаздача 1557-1558 гадоў невядомага татарына турэцкаму султану Сулейману пра татараў-перасяленцаў ў Беларусі ды Літве), родную мову тады ведалі адно тыя татары, які перасяліліся ў Вялікае Княства значна пазьней. Тым, хто ўжо не разумеў па-татарску, прапаноўвалася: "Калі хто па-татарску ня ўмее, то па-руску няхай абракайецца". Гэта вытрымка з тэксту першай паловы 18-га стагодзьдзя, "па-руску" мелася на ўвазе на старабеларускай мове, а "абракайецца" значыць "размаўляць". Гэтая акалічнасьць вымусіла перакласьці мусульманскую літаратуру на беларускую мову, захаваўшы вонкавае афармленьне бязь зьменаў (у тым ліку абэцэду).


Вывучэньне кітабаў пачалося ў 19 стагодзьдзі. Іхным першаадкрывальнікам уважаецца прафэсар Пецярбурскага ўнівэрсытэту ўсходазнаўца А. В. Мухлінскі, які ў працы "Дасьледваньне пра паходжаньне ды стан літоўскіх татараў" (С-Пб., 1857) надрукаваў урыўкі з кітабаў і адзначыў, што "можна было бы стварыць з гэных кніг невялічкую бібліятэку". Па сьмерці навукоўцы (1877) вывучэньне тэкстаў кітабаў прыпынілася. Пра іх успомнілі толькі на пачатку 20-га стагодзьдзя (Янка Станкевіч, І. І. Луцкевіч, Я. Ф. Карскі, І. Ю. Крачкоўскі ды іншыя). Вельмі грунтоўна дасьледваў гэтыя тэксты А. К. Антановіч. У кнізе "Беларускія тэксты, напісаныя арабскім пісьмом" (1968) ён разгледзеў 24 арыгінальныя тэксты (сярод іх 8 кітабаў), даў дэталёвую моўную характарыстыку, выказаўся пра месца і час узьнікненьня кожнага зь іх, разгледзеў графіку, дастасаваную татарамі да беларускай фанэтыкі, прывёў шэраг трансьлітараваных урыўкаў.


Кітабы напісаныя і чытаюцца справа налева, тэкст пачынаецца там, дзе ў беларускіх кнігах скончваецца. Колькасьць бачынак у кожным кітабе розная — ад 70 да 1000. Радок суцэльны, няма падзелу між словамі, няма вялікай літары ды знакаў прыпынку. Перанос словаў падпарадкоўваецца аднаму правілу: кожны наступны радок павінен быць роўны з папярэднім. Новы твор (раздзел) пачынаецца словамі  *"баб"*  (раздзел, пачатак новага зьместу) ці  *"хікайет"*  (аповесьць, апавяданьне). Іншым разам гэтых словаў няма, тады на палях выпісваюцца першапачатковыя словы (першы сказ), якія таксама паказваюць на пачатак новага зьместу.


<img src="belarusian_al_kitab1.jpg" width="205" height="500" alt="Al Kitab - Arabic script, but this is written in Belarusian actually!" /><br />
Урывак зь легенды "Мэрадж".<br />
Гэта напісана па-беларуску!


Мова кітабаў адрозьніваецца ад мовы старажытных беларускіх пісьмовых помнікаў, яна блізкая да беларускай народнай мовы. У тэкстах адлюстравалася беларуская лексыка ( *спрэчка, заранак, прысмакі, згода, гадаваць* ), фразэалёгія ( *як вокам мільгнуць, як слова сказаць, на сьвет пусьціць, на пазногаць, шлюб браць* ), беларускі сынтаксыс ( *пайшоў па прароцкую душу, дзякаваць таварышу* ). З дапамогай арабскай графікі, дастасаванай да беларускай фанэтыкі, больш дакладна, у параўнаньні з кірылаўскімі пісьмовымі помнікамі, перадаюцца некаторыя гукавыя асаблівасьці беларускай мовы, у першую чаргу дзеканьне і цеканьне, разнастайныя асыміляцыйныя зьмяненьні, паколькі ў арабскай графіцы былі розныя літары для абазначэньня парных гукаў, напрыклад с - сь, з - зь, д - дзь, т - ць: на с<strong>ь</strong>веце, з<strong>ь</strong> вечара, з<strong>ь</strong>нік, вернас<strong>ь</strong>ць, дз<strong>ь</strong>веры.


Колькі трансьлітараваных урыўкаў з кітабаў:  *"Сюлейман казал собі палац вусокій збудова[ц]і... алі рыба одна мором плыне і стала... рэкла: - Господару Сюлеймане... пан Бог казал мні ў [ц]ебе йесь[ц]і піці просі[ц]ь. Сюлейман рэк: - Міла рыба. Праўда. Ото майеш што йесь[ц]і і пі[ц]і"*  (тэкст 17 стагодзьдзя);  *"Потым йешчэ варота адчынілісе... там відзеў адзін полк жанок... - Што гэтыйе на сьвеце чынілі? Ангел рэк: Малако свайе прэдавалі. У йіх усіх свае дзеці былі, свае пакінуўшы, чужыйе мамчылі"*  (тэкст 18 стагодзьдзя);  *"Што прас сон пабачыш. Калі сонца ўпатуху бачыць, гультайом будзе. Калі езьдзіць на караблі, абернецца, госьць будзе"*  (тэкст 19 стагодзьдзя).


У кітабах выкарыстоўваюцца ўсходнія словы, якія абазначаюць разнастайныя мусульманскія рытуалы і рэлігійныя тэрміны:  *селам (салам, селям)*  — мусульманскае вітаньне ў фразэалягізьме  *"даць селям"* ;  *васійят (вэсійят)*  — духоўны запавет,  *джаназэ*  — малітва на могілках ды інш. Пераважная большасьць гэткіх словаў улучаецца ў сыстэмныя адносіны (назоўнікі скланяюцца, дзеясловы спрагаюцца). Нямала ўсходніх словаў атрымліваюць пад уплывам беларускай мовы іншыя формы. Напрыклад, слова  *"дуа"*  — малітва, просьба, заклік — прыняло памяншальна-ласкальную форму  *"дуайка"* . Арабскае слова  *"кяфір"*  — нявернік — дало вытворныя  *кяфіры, кяфірскі, кяфіране* . Як лічаць арабістыы, напрыклад У. П. Дзямідчык, гэткія словы не маглі перакладацца. Яны інтэрнацыянальныя сярод мусульманаў, бо маюць больш чым канкрэтнае значэньне — прызнаньне веры ў адзінага бога. Выкарыстаньне гэтых словаў рытуальнае. Такія словы хоць і адчулі ўплыў беларускай мовы, але ў беларускую мову патрапіць не маглі, бо кітабы не маглі быць перадатчыкамі словаў у народна-дыялектную мову беларусаў з тае прычыны, што пісьменства мела замкнёны характар, беларусы не разумелі яго і не маглі, паводле мусульманскіх канонаў, атрымаць доступ да яго.


Вывучэньне кітабаў дае каштоўны матэрыял для філёлягаў, этнографаў, фальклярыстаў, гісторыкаў, ісьлямістаў, цюрколягаў, арабістаў. Кітабы захоўваюцца ў бібліятэках Акадэміі Навук Беларусі, Акадэміі Навук Летувы, Віленскім, Пецярбургскім ды Казанскім унівэрсытэтах, у Віленскім гісторыка-этнаграфічным музэі, у прыватных бібліятэках.


Літаратура:<img src="belarusian_al_kitab2.jpg" class="zv" width="319" height="390" alt="Al Kitab article of Jan Stankievich about acred Tatar books in Belarusian language and Arabic script" />

<ul>
<li>Janka Stankievic. Mova rukapisu Al Kitab. Casc I. Fonetyka. New York 1954</li>
<li>Д-р Ян Станкевіч. Беларускія мусульмане і беларуская літаратура арабскім пісьмом. Гадавік Беларускага Навуковага Таварыства ў Вільні. Вільня. 1933. Кніжка І. (Другі малюнак з урыўкам тэкста ўзяты з гэтага артыкулу)</li>
<li>Луцкевіч І. Ай-Кітаб-Кіцёп. "Беларускае жыцьцё". 1920. №6</li>
<li>Луцкевіч І. Ай Кітаб. Зб. "Наша Ніва". Вільня, 1920</li>
<li>Карскі Я. Ф. Беларуская мова арабскім пісьмом. Вести Нар. коммисариата просвещенияя ССРБ. 1922. №1\3</li>
<li>Шлюбскі А. Беларуская мова арабскай транскрыпцыяй. "Наш Край" 1926. №6-7</li>
<li>Вольскі В. Асноўныя прынцыпы арабскай транскрыпцыі беларускага тэксту ў "Кітабах". "Узвышша" 1927. №6</li>
<li>Вольскі В. Аб асаблівасьцях жывой мовы беларускіх татар і арабскай транскрыпцыі "Алькітабаў". "Наш Край" 1927, №8-9</li>
<li>Антонович А.К. Белорусские тексты, писанные арабским письмом, и их графико-орфографическая система. Вильня, 1968</li>
</ul>
<hr />

Калі вы ўбачылі памылку альбо маеце нейкую параду ці заўвагу, калі ласка, <a href="mailto:webteam@pravapis.org?Subject=kitaby">дасылайце</a> свае лісты на нашу пащтовую скрынку.


See also / Гл. таксама:<br />
<br />
- <strong><a href="articles/art_jan_stankevich1.html">Інтэрвію зь Юрасем Бушлаковым з нагоды выхаду двухтамовіка Янкі Станкевіча</a></strong><br />
- <strong><a href="articles/art_jan_stankevich2.html">Інтэрвію з Валерам Булгакавым з нагоды выхаду двухтамовіка Янкі Станкевіча</a></strong><br />



<span class="small"><a href="gb_add.html?ref=http%3A%2F%2Fwww%2Epravapis%2Eorg%2Fart%5Fkitab1%2Easp">Напішыце водгук // Write your comment</a></span>

