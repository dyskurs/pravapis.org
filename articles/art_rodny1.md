---
title: articles/art_rodny1.md 
lang: be
---


 

[вярнуцца да артыкулаў](articles.html) 

# Канчатак роднага склону мужчынскага роду
У.К. паводле Лёсіка
Нават людзі, якія вельмі добра валодаюць беларускай мовай, часта маюць
цяжкасьці з вызначэньнем правільных канчаткаў назоўнікаў мужчынскага
роду адзіночнага ліку ў родным склоне. У папулярных падручніках гэтай
праблеме не аддаецца дастаткова ўвагі, а паміж наркамаўкай і рознымі
варыянтамі тарашкевіцы існуюць адрозьненьні. Менавіта таму адзін зь
першых беларускамоўных артыкулаў на нашых бачынках прысьвечаны гэтаму
пытаньню. Гэта нават не артыкул, а папросту невялічкая памятка,
зробленая паводле клясычнай граматыкі Язэпа Лёсіка. Тыя, каго ў
школе прымушалі вучыць наркамаўку, напэўна, адразу заўважаць, што ў
клясычным правапісе канчатак **-у(-ю)** ужываецца значна часьцей,
чым у наркамаўцы. Такім чынам, лягчэй запомніць выпадкі, калі трэба
пісаць канчатак **-а(-я)**, а ў астатніх выпадках пісаць **-у(-ю)**.
---
**Канчатак -а(-я)**
**Канчатак -у(-ю)**
1\. Асобы, жывыя істоты: *сына, брата, ільва, вераб'я, салаўя, чмяля,
Алеся, Язэпа.* 
2\. Рэчы і прылады, непадзельныя прадметы: *сшытка, стала, сярпа,
чобата, кошыка.* 
3\. Назвы частак цела: *ілба, пальца, языка, носа* (вынятак: *твару*). 
4\. Назвы месяцаў: *студзеня, лютага, сакавіка, красавіка, траўня і
г.д.* 
5\. Назвы мераў (вагі, даўжыні, часу, грошай): *мэтра, літра, рубля,
даляра, фунта.* 
6\. Памяншальныя формы: *садочка, лясочка, кавалачка.* 
1\. Назвы матар'ялаў і зьяваў: *пяску, попелу, дажджу, сьнегу, бобу,
дыму, ветру.* 
2\. Абстрактна-разумовыя паняцьці, працэсы, дзеяньні, адчуваньні,
пачуцьці: *розуму, жалю, болю, суму, страху, голасу, клопату,
звычаю, запалу, уздыму, жарту, руху, сну.* 
3\. Зборныя назоўнікі: *народу, люду, лесу, натоўпу, тлуму, лому, рою,
гурту, канвою.* 
4\. Назоўнікі іншамоўнага паходжаньня: *інстытуту, пляцу, тэрміну,
комплексу, капіталізму, клясыцызму.* 
5\. Астатнія словы, якія цяжка падвесьці пад які-небудзь зь пералічаных
выпадкаў: *краю, скарбу, сьвету, сьледу.* 
<span class="small">Заўвага першая. Некаторыя назоўнікі маюць падвойныя
канчаткі. Напрыклад: *"мы спыніліся каля дуба"* (канкрэтнае дрэва) і
*"стол зроблены з дубу"* (матар'ял); *"я гэтага зьвера заб'ю"*
(канкрэтная асоба) і *"там зьверу шмат і ўсялкага гаду"*
(зборнае); 
Заўвага другая. У выпадку з геаграфічнымі назвамі магчымыя тры
варыянты: 
1\) Канчатак -а(-я): з Барысава, з Кракава, з Магілёва, зь Міра, з
Кіева. 
2\) Ужываюцца абодва варыянты: зь Нясьвіжа, зь Нясьвіжу, з Бэрліну, з
Бэрліна, з Парыжу, з Парыжа. 
3\) Канчатак -у(-ю): зь Менску, з Полацку, з Слуцку, з Смаленску, з
Клецку, з Крыму, з Дону, з Дунаю, з Рыму, з Мадрыду, зь Лёндану. 
</span>
---
Калі вас цікавяць першакрыніцы, [па гэтай спасылцы](genitivo_aro.doc)
можна загрузіць файл з трыма варыянтамі правапісу канчаткаў роднага
склону (Акадэмічная граматыка, 1962; Язэп Лёсік, 1929 і Антон Лёсік,
1943), якія адсканаваў і вычытаў Мікола Раманоўскі.
Калі вы ўбачылі памылку альбо маеце нейкую параду, калі ласка,
[дасылайце](mailto:uladzik@pravapis.org?Subject=genitive) свае
камэнтары й заўвагі
<span class="small">[Напішыце водгук // Write your
comment](gb_add.html?ref=http%3A%2F%2Fwww%2Epravapis%2Eorg%2Fart%5Frodny1%2Easp)</span>

